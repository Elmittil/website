---
author: mos
revision:
    "2019-01-23": "(A, mos) Första utgåvan."
...
Jobba med handledaren
=======================

Du och handledaren, och er kontakt och samarbete, är två viktiga komponenter för att nå fram med ett bra exjobb. Låt oss ge ett par tips till hur du kan styra upp samarbetet.



Ha kontakt löpande {#lopande}
-----------------------

Fråga handledaren hur hen vill hålla kontakten och hur ofta. Bestäm ett upplägg som passar er båda och håll fast vid det, även när exjobbet eventuellt börjar bli jobbigt, en bit in i kursen.

Mitt förslag är att du varje/varannan vecka mailar en kort statusrapport till handledaren om vad du gjort och länkar till din nuvarande rapport.

När skrivandet kommer igång så skickar du uppdateringar och berättar vilka kapitel du jobbat på, vilka kapitel som är färdiga och vilka som är pågående.

Var tydlig om du vill ha feedback från handledaren och vilken feedback du vill ha.

Ibland får du svar direkt, ibland dröjer det dagar eller en vecka. Ibland är handledaren bortrest och ibland glöms man bort. Oavsett vad, förbered dig för hur det kan vara och se till att försöka få ut det mesta av din handledare.



Jag får inget svar {#ej-svar}
-----------------------

Vissa handledare är snabba och effektiva, andra är inte, eller bara ibland.

Som allt här i livet så måste man ibland ha tur att få del av det goda. Hur skall du göra om du inte har turen på din sida?

Jobba på och ta egna beslut. Låt inte avsaknaden av feedback hindra dig alltför mycket.

Var tydlig med vilken feedback du vill ha av handledaren. Ställ enkla och tydliga frågor som förenklar och minimerar det som handledaren behöver göra. Sånt kan göra att svaren kommer snabbare och ibland med vändande mail.

Stora och svåra frågor besvaras sällan med vändande mail.

Blir detta ett större bekymmer så bollar du med kursansvarig.

Kanske vill du pröva lyckan i gitter-chatten eller forumet?
